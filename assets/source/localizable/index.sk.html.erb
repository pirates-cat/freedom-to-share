---
title: pages.home
---
<p>Táto iniciatíva vyzýva na prijatie legislatívneho aktu, ktorým sa stanoví upustenie od autorského práva, práv súvisiacich s autorským právom a databázového práva sui generis pre fyzické osoby, ktoré zdieľajú súbory prostredníctvom digitálnych sietí na osobné použitie a neziskové účely.</p>
<p>Začiatok zdieľania súborov sa datuje do roku 1999, keď vznikla služba Napster, V priebehu rokov sa technológia zdieľania súborov (alebo peer-to-peer) postupne zdokonalila (napr. Gnutella, Freenet, BitTorrent).</p>
<p>Hlavní držitelia práv sa od samého začiatku stavajú proti používaniu technológie zdieľania diel a ďalších materiálov, na ktoré sa vzťahujú autorské práva, práva súvisiace s autorským právom a databázové právo sui generis, a súčasné právne predpisy sú vo všeobecnosti v súlade s ich želaniami.</p>
<p>Zostáva však jedna otázka: Je spravodlivé, aby autorské právo, práva súvisiace s autorským právom a databázové právo sui generis bránili zdieľaniu diel a ďalších materiálov?</p>
<p>Autorské právo, práva súvisiace s autorským právom a databázové právo sui generis by mali podporovať šírenie kultúry, inováciu a sociálny pokrok.</p>
<p>Súčasné právne predpisy zakazujú zdieľanie súborov obsahujúcich diela a ďalšie materiály podliehajúce autorskému právu, súvisiacim právam a databázovému právu sui generis a vážne obmedzujú slobodu prístupu k vede a kultúre zakotvenú v článku 27 ods. 1 Všeobecnej deklarácie ľudských práv.</p>
<p>Naliehavosť tejto problematiky sa zvýšila po prijatí smernice Európskeho parlamentu a Rady (EÚ) 2019/790 zo 17. apríla 2019 o autorskom práve a právach súvisiacich s autorským právom na digitálnom jednotnom trhu.</p>
<p>Uvedená smernica si protirečí: Na jednej strane článok 17 uľahčuje poskytovateľom služieb zdieľania online obsahu získať povolenie na šírenie chráneného obsahu, čím podporuje ich postavenie privilegovaných sprostredkovateľov a ich činnosť v oblasti technickej kontroly a profilovania občanov. Na druhej strane však zdieľanie súborov ostáva stále zakázané.</p>
<p>Táto iniciatíva požaduje, aby mohli občania zdieľať súbory priamo prostredníctvom sietí peer-to-peer, a tak získať prístup k vede a kultúre bez toho, aby podliehali kontrolám a profilovaniu. Právne predpisy EÚ, ktoré by to umožnili, by boli plne v súlade s medzinárodným právom, pokiaľ by nositelia práv dostali spravodlivú odmenu.</p>
<p>Pri prijímaní politických a legislatívnych rozhodnutí by sa mali zohľadňovať predovšetkým ľudia a základné práva. Preto je potrebné zmeniť súčasné pravidlá upravujúce zdieľanie súborov obsahujúcich diela a ďalšie materiály chránené autorským právom, právami súvisiacimi s autorským právom a databázovým právom sui generis, aby sa uvoľnil priestor pre slobodu a sociálny, kultúrny a hospodársky rozvoj, ktorý digitálne siete ponúkajú.</p>