---
title: pages.home
---
<p>Predmetnom inicijativom poziva se na donošenje zakonodavnog akta kojim se (za slučajeve u kojima se radi o fizičkim osobama koje putem digitalnih mreža razmjenjuju datoteke za osobnu upotrebu i u neprofitne svrhe) predviđa oslobođenje od zaštite autorskim pravima, srodnim pravima i sui generis pravima u pogledu baza podataka.</p>
<p>Dijeljenje datoteka počelo je 1999. pojavom programa Napster, a zahvaljujući tehnologiji kroz godine je omogućeno sve učinkovitije distribucijsko dijeljenje (među ravnopravnim članovima) datoteka (Gnutella, Freenet, BitTorrent itd.).</p>
<p>Glavna društva koji su nositelji prava od samog se početka protive upotrebi tehnologije za dijeljenje djela i drugih materijala zaštićenih autorskim pravima, srodnim pravima i pravima sui generis na bazama podataka i sadašnje je zakonodavstvo načelno u skladu s njihovim očekivanjima.</p>
<p>No i dalje se postavlja pitanje je li u redu da se zbog autorskih prava, srodnih prava i prava sui generis na bazama podataka zabranjuje dijeljenje djela i drugih materijala.</p>
<p>Autorska prava, srodna prava i prava sui generis na bazama podataka trebala bi poticati širenje kulture, inovacija i društvenog napretka.</p>
<p>Zakonodavstvom na snazi kojim se sprečava dijeljenje datoteka koje uključuju djela i druge materijale zaštićene autorskim pravima, srodnim pravima i pravima sui generis na bazama podataka ozbiljno se narušava sloboda na pristup znanosti i kulturi utvrđena u članku 27. stavku 1. Opće deklaracije o ljudskim pravima.</p>
<p>To je pitanje danas još relevantnije jer je donesena Direktiva (EU) 2019/790 Europskog parlamenta i Vijeća od 17. travnja 2019. o autorskom i srodnim pravima na jedinstvenom digitalnom tržištu.</p>
<p>Ta direktiva ima paradoksalan učinak. S jedne strane njezinim člankom 17. pružateljima usluga dijeljenja sadržaja putem interneta olakšava se ishođenje odobrenja za distribuciju sadržaja zaštićenih pravom i time potiču njihova uloga privilegiranih posrednika i prakse tehnološkog provjeravanja i izrade profila građana koje primjenjuju, dok se s druge strane dijeljenje datoteka ne dopušta.</p>
<p>Ovom inicijativom traži se da se građanima omogući izravno razmjenjivanje datoteka putem mreža ravnopravnih članova kako bi imali pristup znanstvenim i kulturnim sadržajima a da pritom ne podliježu provjerama i izradi profila. Zakonodavni akt EU-a kojim bi se to omogućilo bio bi u potpunosti u skladu s međunarodnim pravom ako bi nositelji prava za to primali odgovarajuću naknadu.</p>
<p>U središte zakonodavnih odluka i odluka o politikama potrebno je staviti osobe i temeljna prava.</p>
<p>Stoga je potrebno promijeniti pravila o dijeljenju datoteka koje sadržavaju djela i druge materijale zaštićene autorskim pravima, srodnim pravima i pravima sui generis na bazama podataka kako bi se iskoristio potencijal slobode te društvenog, kulturnog i gospodarskog razvoja koji pružaju digitalne mreže.</p>