<p>Šia iniciatyva raginama priimti teisėkūros procedūra priimamą aktą, kuriuo būtų numatyta, kad fiziniams asmenims, kurie per skaitmeninius tinklus asmeniniam naudojimui ir ne pelno tikslais dalijasi rinkmenomis, nebūtų taikomos autorių teisės, gretutinės teisės ir sui generis duomenų bazių teisės.</p>
<p>Keitimasis rinkmenomis prasidėjo 1999 m., kai pradėjo veikti tinklas „Napster“. Einant metams paskirstytasis keitimasis rinkmenomis (angl. peer-to-peer) tapo dar veiksmingesnis (pvz., tinklai „Gnutella“, „Freenet“, „BitTorrent“ ir kt.).</p>
<p>Nuo pat pradžių pagrindinės įmonės teisių turėtojos nepritarė, kad keitimosi rinkmenomis technologijos būtų naudojamos kūriniams ir kitai medžiagai, kuriai taikomos autorių teisės, gretutinės teisės ir sui generis duomenų bazių teisės. Dabartiniai teisės aktai iš esmės atitinka šių įmonių lūkesčius.</p>
<p>Vis dėlto lieka vienas klausimas: ar teisinga, kad autorių teisės, gretutinės teisės ir sui generis duomenų bazių teisės užkerta kelią keitimuisi kūriniais ir kita medžiaga?</p>
<p>Autorių teisės, gretutinės teisės ir sui generis duomenų bazių teisės turėtų padėti skatinti kultūros, inovacijų ir socialinės pažangos sklaidą.</p>
<p>Pagal galiojančius teisės aktus draudžiama dalytis rinkmenomis, kuriose yra autorių teisių, gretutinių teisių ir sui generis duomenų bazių teisių saugomų kūrinių ir kitos medžiagos, o tai stipriai apriboja laisvę turėti prieigą prie mokslo ir kultūros turinio, kuri įtvirtinta Visuotinės žmogaus teisių deklaracijos 27 straipsnio 1 dalyje.</p>
<p>Po to, kai 2019 m. balandžio 17 d. buvo priimta Europos Parlamento ir Tarybos direktyva (ES) 2019/790 dėl autorių teisių ir gretutinių teisių bendrojoje skaitmeninėje rinkoje, šis klausimas tapo dar aktualesnis.</p>
<p>Ši direktyva veikia paradoksaliai: viena vertus, pagal jos 17 straipsnį turinio dalijimosi internetu paslaugų teikėjams lengviau gauti leidimą platinti saugomą turinį; taip jiems paprasčiau atlikti savo kaip privilegijuotų tarpininkų vaidmenį ir taikyti techninės kontrolės ir piliečių profiliavimo praktikas. Kita vertus, keistis rinkmenomis tebedraudžiama.</p>
<p>Šia iniciatyva siekiama, kad piliečiams būtų leista tiesiogiai keistis rinkmenomis per peer-to peer tinklus, kad jie be patikrinimų ir profiliavimo turėtų prieigą prie mokslo ir kultūros turinio. Tai leidžiantis ES teisėkūros procedūra priimamas aktas visiškai atitiktų tarptautinę teisę, jei teisių turėtojams būtų mokama teisinga kompensacija.</p>
<p>Būtina pasiekti, kad politiniai ir teisėkūros sprendimai pirmiausia orientuotųsi į žmones ir pagrindines teises.</p>
<p>Todėl svarbu pakeisti dabar galiojančias taisykles, taikomas keitimuisi rinkmenomis, kuriose yra autorių teisių, gretutinių teisių ir sui generis duomenų bazių teisių saugomų kūrinių ir kitos medžiagos ir taip atskleisti laisvės ir skaitmeninių tinklų teikiamo socialinio, kultūrinio ir ekonominio vystymosi potencialą.</p>