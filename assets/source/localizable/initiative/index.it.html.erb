---

title: pages.home
---

<p>Con quest’iniziativa si chiede l’adozione di un atto legislativo che preveda un permesso di diritto d’autore, diritti connessi e diritto sui generis del costitutore di banche di dati per persone fisiche che condividono file attraverso reti digitali per fini personali e senza scopo di lucro.</p><p>La condivisione di file ha inizio nel 1999 con Napster e negli anni le tecnologie hanno abilitato la condivisione distribuita (o peer-to-peer) di file in modalità sempre più efficienti (Gnutella, Freenet, BitTorrent, ecc.).</p><p>Sin dall’inizio le principali società titolari di diritti si sono opposte all’uso delle tecnologie di condivisione per le opere e gli altri materiali tutelati da diritto d’autore, diritti connessi e diritto sui generis del costitutore di banche di dati ed oggi il diritto è sostanzialmente conforme alle loro aspettative.</p><p>Ma resta aperta una domanda: è giusto che diritto d’autore, diritti connessi e diritto sui generis del costitutore di banche di dati vietino la condivisione di opere ed altri materiali?</p><p>Il diritto d’autore, i diritti connessi e il diritto sui generis del costitutore di banche di dati dovrebbero favorire la diffusione della cultura, l’innovazione ed il progresso sociale.</p><p>Il diritto vigente, che impedisce la condivisione di file che includono opere e altri materiali tutelati da diritto d’autore, diritti connessi e diritto sui generis del costitutore di banche di dati, causa un pesante sacrificio alla libertà di scienza e di cultura previsto dall’art. 27 co. I della Dichiarazione Universale dei Diritti dell’Uomo.</p><p>Il tema è ancor più rilevante oggi, dopo l’approvazione della direttiva (UE) 2019/790 del Parlamento europeo e del Consiglio del 17 aprile 2019 sul diritto d’autore e sui diritti connessi nel Mercato Unico Digitale.</p><p>La direttiva ha un effetto paradossale: l’art. 17 agevola i prestatori di servizi di condivisione di contenuti online nell’ottenere autorizzazione a diffondere contenuti tutelati dal diritto e quindi favorisce il loro ruolo di intermediari privilegiati e le loro pratiche di tecno-controllo e di profilazione dei cittadini; la condivisione di file, invece, non è permessa.</p><p>Con questa iniziativa si chiede che sia permesso ai cittadini direttamente di condividere attraverso reti peer-to-peer perché possano accedere alla scienza e alla cultura senza essere controllati e profilati: un atto legislativo dell’UE che lo consenta sarebbe perfettamente compatibile con la legislazione internazionale se i titolari dei diritti ricevessero un equo compenso.</p><p>È necessario mettere le persone e i diritti fondamentali al centro delle scelte politiche e legislative e quindi cambiare le norme che disciplinano la condivisione di file che contengono opere e altri materiali tutelati da diritto d’autore, diritti connessi e diritto sui generis del costitutore di banche di dati per abilitare il potenziale di libertà e di sviluppo sociale, culturale ed economico offerto dalle reti digitali.</p>