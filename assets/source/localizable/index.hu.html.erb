---
layout: home
title: pages.home
---
<p>A kezdeményezés olyan jogalkotási aktus elfogadására szólítja fel az EU-t, amely felmentést ad a szerzői és szomszédos jogok, valamint az adatbázisjogok tiszteletben tartása alól, amennyiben természetes személyek digitális hálózatokon keresztül személyes felhasználásra és nonprofit célokra osztanak meg fájlokat.</p>
<p>A fájmegosztási tevékenység 1999-ben, a Napster nevű fájlcserélő alkalmazás elindításával kezdődött. Az évek során a peer-to-peer fájmegosztási rendszerek (pl. Gnutella, Freenet, BitTorrent) technológiailag egyre hatékonyabbá váltak.</p>
<p>A szerzői jogokkal rendelkező vállalatok a kezdetektől fogva ellenezték az olyan technológiák alkalmazását, amelyekkel a szerzői jogok, a szomszédos jogok és az adatbázisjogok által védett művek és egyéb anyagok megoszthatók. A jelenlegi jogi szabályozás nagyjából összhangban áll kívánságukkal.</p>
<p>A kérdés azonban nyitva áll: méltányos-e, hogy a szerzői jogok, a szomszédos jogok és az adatbázisjogok miatt a művek és az egyéb anyagok nem oszthatók meg?</p>
<p>A szerzői jogok, a szomszédos jogok és az adatbázisjogok elősegíthetik a kultúra terjesztését, az innovációt és a társadalmi fejlődést.</p>
<p>A jelenlegi szabályozás tiltja az olyan fájlok megosztását, amelyek szerzői jogok, szomszédos jogok és adatbázisjogok által védett műveket és egyéb anyagokat tartalmaznak, és korlátozza a kultúrához és a tudományokhoz való szabad hozzáférést, amelyet az Emberi Jogok Egyetemes Nyilatkozatának 27. cikke 1) pontja rögzít.</p>
<p>A digitális egységes piacon a szerzői és szomszédos jogokról szóló, 2019. április 17-i (EU) 2019/790 európai parlamenti és tanácsi irányelv elfogadása óta a téma még aktuálisabbá vált.</p>
<p>Az irányelv egyes rendelkezései egymásnak ellentmondanak. Egyrészt a 17. cikk megkönnyíti az online tartalommegosztó szolgáltatóknak, hogy engedélyt szerezzenek védett tartalmak terjesztésére, ezáltal megerősíti privilegizált közvetítői szerepüket és ösztönzi őket, hogy ellenőrzésnek és profilalkotásnak vessék alá a felhasználókat. A fájlmegosztás másrészről viszont továbbra is tilos.</p>
<p>A kezdeményezés lehetővé hivatott tenni a polgárok számára, hogy közvetlenül, peer-to-peer hálózatokon keresztül fájlokat osszanak meg a tudományhoz és a kultúrához való hozzáférés érdekében anélkül, hogy ellenőrzésnek és profilalkotásnak vessék alá őket. A megosztást lehetővé tévő uniós jogszabályok teljes mértékben összhangban állnának a nemzetközi joggal, amennyiben a jogtulajdonosok méltányos díjazást kapnak.</p>
<p>A politikai és a jogi szabályozási döntések középpontjába az embereket és az alapvető jogokat kell állítani. Ezért módosítani kell azokat a hatályos szabályokat, amelyek a szerzői jogok, szomszédos jogok és adatbázisjogok által védett műveket és egyéb anyagokat tartalmazó fájlok megosztására vonatkoznak. A cél az, hogy a digitális hálózatokban rejlő társadalmi, kulturális és gazdasági fejlődési potenciált szabadon ki lehessen használni.</p>